# Глава 2. Прости пресмятания с числа - изпитни задачи

##  Учебна зала
**Учебна зала** има правоъгълен размер **w** на **h** метра, без колони във вътрешността си. Залата е разделена на две части – лява и дясна, с коридор приблизително по средата. В лявата и в дясната част има **редици с бюра**. В задната част на залата има голяма **входна врата**. В предната част на залата има **катедра** с подиум за преподавателя. Едно **работно място** заема **70 на 120 cm** (маса с размер 70 на 40 cm + място за стол и преминаване с размер 70 на 80 cm). **Коридорът** е широк поне **100 cm**. Изчислено е, че заради **входната врата** (която е с отвор 160 cm) **се губи точно 1 работно място**, а заради **катедрата** (която е с размер 160 на 120 cm) се губят точно **2 работни места**. Напишете програма, която въвежда размери на учебната зала и изчислява **броя работни места в нея** при описаното разположение (вж. фигурата).

### Входни данни
От конзолата се четат **2 числа**, по едно на ред: **h** (дължина в метри) и **w** (широчина в метри).

Ограничения: **3 ≤ h ≤ w ≤ 100**.

### Изходни данни
Да се отпечата на конзолата едно цяло число: **броят места** в учебната зала.

### Примерен вход и изход
| **Вход**   | **Изход** | **Чертеж** | **Обяснения**                                                                                                                                                                                                                                                                                                                                                                                          |
|---------|-------|--------|----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 15 <br> 8.9  |  129  | ![Image not found](assets/chapter-2-part-2-images/problem-1/classroom-1.png)       | Залата е дълга 1500 cm. В тях могат да бъдат разположени **12 реда** (12 * 120 cm = 1440 + 60 cm остатък). <br> Залата е широка 890 cm. От тях 100 cm отиват за коридора в средата. В останалите 790 cm могат да се разположат по **11 бюра на ред** (11 * 70 cm = 770 cm + 20 cm остатък). <br> **Брой места = 12 * 11 - 3** = 132 - 3 = **129** (имаме 12 реда по 11 места = 132 минус 3 места за катедра и входна врата). | 
| 8.4 <br> 5.2 | 39    | ![Image not found](assets/chapter-2-part-2-images/problem-1/classroom-2.png)       | Залата е дълга 840 cm. В тях могат да бъдат разположени **7 реда** (7 * 120 cm = 840, без остатък). <br> Залата е широка 520 cm. От тях 100 cm отиват за коридора в средата. В останалите 420 cm могат да се разположат по **6 бюра на ред** (6 * 70 cm = 420 cm, без остатък). <br> **Брой места = 7 * 6 - 3** =,42 - 3 = **39** (имаме 7 реда по 6 места = 42 минус 3 места за катедра и входна врата).|

### Насоки и подсказки

![Image not found](assets/chapter-2-part-2-images/problem-1/reading-from-the-console.png)

![Image not found](assets/chapter-2-part-2-images/problem-1/calculations.png)

![Image not found](assets/chapter-2-part-2-images/problem-1/results-print.png)

### Тестване в Judge системата
Тествайте решението си тук: https://judge.softuni.bg/Contests/Practice/Index/169#0

##  Зеленчукова борса

Градинар продавал реколтата от градината си на зеленчуковата борса. Продава **зеленчуци за N лева на килограм** и **плодове за M лева за килограм**. Напишете програма, която **да пресмята приходите от реколтата в евро** (ако приемем, че **едно евро** е равно на **1.94лв**).

### Входни данни
От конзолата се четат **4 числа**, по едно на ред:
* Първи ред – Цена за килограм зеленчуци – число с плаваща запетая
* Втори ред – Цена за килограм плодове – число с плаваща запетая
* Трети ред – Общо килограми на зеленчуците – цяло число
* Четвърти ред – Общо килограми на плодовете – цяло число

**Ограничения: Всички числа ще са в интервала от 0.00 до 1000.00**

### Изходни данни
Да се отпечата на конзолата **едно число с плаваща запетая: приходите от всички плодове и зеленчуци в евро**.

### Примерен вход и изход
| **Вход**  | **Изход**            | **Обяснения**                                                                                                                                                                                                                                         |
|-------|------------------|---------------------------------------------------------------------------------------------------------------------------------------------------------------------------------------------------------------------------------------------------|
| 0.194 <br> 19.4 <br> 10 <br> 10 | 101 | Зелечуците струват – 0.194лв. * 10кг. = 1.94лв. <br> Плодовете струват – 19.4лв. * 10кг.  = 194лв. <br> Общо – 195.94лв. = 101 евро |

| **Вход**        | **Изход**            |
|-------------|------------------|
| 1.5 <br> 2.5 <br> 10 <br> 10 | 20.6185567010309 | 

### Насоки и подсказки

#### Идея за решение
Нека първо разгледаме зададеното ни условие. Както при всяка една задача по програмиране, е **важно да си изградим идея за решението ѝ преди да започнем да пишем код**. В случая от нас се иска да пресметнем колко е **общият приход** от реколтата. Той е равен на **сбора от печалбата от плодовете и зеленчуците**; тях можем да изчислим като умножим **цената на килограм по количеството им**. Входните данни са дадени в лева, а за изхода се изисква да бъде в евро. По условие едно евро е равно на 1.94 лeва, следователно за да получим исканата **изходна стойност, трябва да разделим сбора на 1.94**.

#### Избор на типове данни
След като сме изяснили идеята си за решаването на задачата, можем да пристъпим към избора на подходящи типове данни. Да разгледаме **входа**: дадени са **две цели числа** за общия брой килограми на зеленчуците и плодовете, съответно променливите, които декларираме, за да пазим техните стойности, ще бъдат от тип `int`; като цени е указано, че ще бъдат подадени **две числа с плаваща запетая**, т. е. променливите ще бъдат от тип `double`. 

Може да декларираме също две променливи, в които да пазим стойността на печалбата от плодовете и зеленчуците поотделно. Тъй като умножаваме променлива от тих `int` (общо килограми) с такава от тип `double` (цена), техният тип трябва да бъде `double`. Нека поясним това: по принцип **операторите работят с аргументи от един и същи тип**. Следователно за да извършим операция като умножение върху два различна типа данни, ни се налага да ги преобразуваме към един и същ. Когато в един израз има типове с различен обхват, преобразуването винаги се извършва към този с най-голям обхват, в този случай това е `double`. Тъй като няма опасност от загуба на данни, **преобразуването е неявно** (имплицитно) и става автоматично от компилатора.  

Като **изход** се изисква също **число с плаваща запетая**, т. е. резултатът ще пазим в променлива от тип `double`.

#### Решение 
Време е да пристъпим към решението. Декларираме променливи, като внимаваме да изберем техните имена така, че те да ни подсказват коя стойност съдържа променливата. С `Console.ReadLine()` четем стойностите от конзолата, а с `int.Parse()` и `double.Parse()` преобразуваме зададената стрингова стойност в съответно `int` и `double`.

![Image not found](assets/chapter-2-part-2-images/problem-2/reading-from-the-console.png)

Извършваме необходимите изчисления: 

![Image not found](assets/chapter-2-part-2-images/problem-2/calculations.png)

В условието на задачата не е зададено специално форматиране на изхода, следователно трябва просто да изчислим исканата стойност и да я отпечатаме на конзолата. Това правим с `Console.WriteLine()`.

![Image not found](assets/chapter-2-part-2-images/problem-2/results.png)

### Тестване в Judge системата
Тествайте решението си тук: https://judge.softuni.bg/Contests/Practice/Index/179#0

##  Ремонт на плочки

**На площадката** пред жилищен блок трябва **да се поставят плочки**. **Площадката** е с форма **на квадрат със страна N метра**. **Плочките** са **широки „W“ метра** и **дълги „L“ метра**. На площадката има една пейка с **ширина M метра и дължина O метра**. Под нея **не е нужно** да се слагат плочки. **Всяка плочка** се поставя за **0.2 минути**.

Напишете **програма**, която **чете от конзолата размерите** на **площадката, плочките и пейката** и пресмята **колко плочки са необходими** да се покрие площадката и пресмята **времето за поставяне на всички плочки**.

**Пример: площадка с размер 20м.** има **площ 400кв.м**. **Пейка** широка **1м.** и дълга **2м.**, заема площ **2кв.м.** Една **плочка** е **широка 5м.** и **дълга 4м.** има **площ = 20кв.м.** **Площта** която трябва да се покрие е **400 – 2 = 398 кв.м.** Необходими са **398 / 20 = 19.90 плочки**. Необходимото **време** е **19.90 * 0.2 = 3.98 минути.**

### Входни данни
От конзолата се четат **5 числа**:
* **N – дължината** на **страна** от **площадката** в интервала **[1...100]**
* **W – широчината** на една **плочка** в интервала **[0.1...10.00]**
* **L – дължината** на една **плочка** в интервала **[0.1...10.00]**
* **М – широчината** на **пейката** в интервала **[0...10]**
* **О – дължината** на **пейката** в интервала **[0...10]**

### Изходни данни
Да се отпечатат на конзолата **две числа**: **броят плочки** необходим за ремонта и **времето за поставяне**, всяко на нов ред.

### Примерен вход и изход

| **Вход**  | **Изход**            | **Обяснения**                                                                                                                                                                                                                                         |
|-------|------------------|---------------------------------------------------------------------------------------------------------------------------------------------------------------------------------------------------------------------------------------------------|
| 20 <br> 5 <br> 4 <br> 1 <br> 2 | 19.9 <br> 3.98 | **Обща площ** = 20 * 20 = **400**; площ на **пейката** = 1 * 2 = **2** <br> **Площ за покриване** = 400 – 2 = **398** <br> **Площ на плочки** = 5 * 4 = **20** <br> **Необходими плочки** = 398 / 20 = **19.9** <br> **Необходимо време** = 19.9 * 0.2 = **3.98** |

| **Вход**        | **Изход**            |
|-------------|------------------|
| 40 <br> 0.8 <br> 0.6 <br> 3 <br> 5 | 3302.08333333333 <br> 660.416666666667 | 

### Насоки и подсказки
Първото, което трябва да направим, е да разгледаме входните данни за задачата. Важно е да внимаваме за последователността, в която са дадени, както и да преценим какъв тип данни е да използваме за всяка променлива. В случая дължината на страна от площадката, широчината и дължината на пейката са дадени като цели числа, следователно за да запазим техните стойности може да декларираме променливи от тип `int`; като широчина и дължина на плочките ще ни бъдат подадени реални числа с цяла и дробна част, затова за тях използваме `double`. С `Console.ReadLine()` четем стойностите от конзолата, а с `int.Parse()` и `double.Parse()` преобразуваме зададената стрингова стойност в съответно `int` и `double`.

![Image not found](assets/chapter-2-part-2-images/problem-3/variables.png)

След като сме инициализирали променливите и сме запазили съответните стойности в тях, пристъпваме към изчисленията. Нека първо пресметнем лицето на площадката. По условие тя е с форма на квадрат, затова трябва да умножим страната ѝ по себе си. След това пресмятаме площта, която заема пейката, също като умножим двете ѝ страни. Като извадим площта на пейката от тази на цялата площадка, получаваме площта, която трябва да се ремонтира. Тъй като стойностите на променливите `n`, `a` и `b`, с които работим, са запазени в променливи от тип `int`, за резултатите от изчисленията може да дефинираме променливи също от този тип.  

![Image not found](assets/chapter-2-part-2-images/problem-3/area-calculation.png)

Площта на единична плочка получаваме като умножим едната ѝ страна по другата (`w * h`). За финал изчисляваме стойностите, които трябва да отпечатаме на конзолата. Броят на необходимите плочки получаваме като разделим площта, която трябва да се покрие, на площта на единична плочка. При деление на две числа, от които едното е реално, резултатът е реално число с цяла и дробна част; за да са коректни изчисленията ни следователно запазваме резултата в променлива от тип `double`. По условие времето необходимо за една плочка е 0.2 минути; времето за поставяне на всички плочки получаваме като умножим броя на плочките по тази стойност. С `Console.WriteLine()` отпечатваме стойностите. 

![Image not found](assets/chapter-2-part-2-images/problem-3/tiles-time-calculation.png)

### Тестване в Judge системата
Тествайте решението си тук: https://judge.softuni.bg/Contests/Practice/Index/181#0

##  Парички

Преди време **Пешо си е купил биткойни**. Сега ще ходи на екскурзия из Европа **и ще му трябват евра**. Освен биткойни има **и китайски юанa**. Пешо иска **да обмени парите си в евро** за екскурзията. Напишете програма, която **да пресмята колко евра може да купи спрямо следните валутни курсове**
* **1 биткойн = 1168 лева.
* 1 китайски юан = 0.15 долара.
* 1 долар = 1.76 лева.
* 1 евро = 1.95 лева.**

Обменnото бюро има **комисионна от 0 до 5 процента от крайната сума в евро**

### Входни данни
От конзолата се четат 3 числа:
* На **първия ред – броят биткойни. Цяло число в интервала [0…20]**
* На **втория ред – броят китайски юана. Реално число в интервала [0.00… 50 000.00]**
* На **третия ред – комисионната. Реално число в интервала [0.00 ... 5.00]**

### Изходни данни
На конзолата **да се отпечата 1 число - резултатът от обмяната на валутите. Не е нужно** резултатът **да се закръгля**.

### Примерен вход и изход
| **Вход**  | **Изход**            | **Обяснения**                                                                                                                                                                                                                                         |
|-------|------------------|---------------------------------------------------------------------------------------------------------------------------------------------------------------------------------------------------------------------------------------------------|
| 1 <br> 5 <br> 5 | 569.668717948718 | 1 биткойн = **1168 лева** <br> 5 юана = 0.75 долара <br> 0.75 долара = **1.32 лева** <br> **1168 + 1.32 = 1169.32 лева = 599.651282051282 евро** <br> **Комисионна:** 5% от 599.651282051282 = **29.9825641025641** <br> **Резултат**: 599.651282051282 - 29.9825641025641 = **569.668717948718 евро** |

| **Вход**        | **Изход**            | **Вход**         | **Изход**            |
|-------------|------------------|--------------|------------------|
| 20 <br> 5678 <br> 2.4 | 12442.2442010256 | 7 <br> 50200.12 <br> 3 | 10659.4701177436 |

### Насоки и подсказки

![Image not found](assets/chapter-2-part-2-images/problem-4/reading-from-the-console.png)

![Image not found](assets/chapter-2-part-2-images/problem-4/calculations-pt1.png)

![Image not found](assets/chapter-2-part-2-images/problem-4/calculations-pt2.png)

![Image not found](assets/chapter-2-part-2-images/problem-4/result.png)

### Тестване в Judge системата
Тествайте решението си тук: https://judge.softuni.bg/Contests/Practice/Index/233

##  Дневна печалба

Иван е програмист в **американска компания** и **работи** от вкъщи **средно N дни в месеца** като изкарва **средно по M долара на ден**. В края на годината Иван **получава бонус**, който е **равен на 2.5 месечни заплати. От спечеленото през годината му се удържат 25% данъци**. Напишете програма, която да **пресмята, колко е чистата средна печалба на Иван на ден в лева**, тъй като той харчи изкараното в България. Приема се, че **в годината има точно 365 дни. Курсът на долара** спрямо лева ще **се чете от конзолата**.

### Входни данни
От конзолата се четат **3 числа**: 
* На **първия ред – работни дни в месеца. Цяло число в интервала [5…30]**
* На **втория ред – изкарани пари на ден. Реално число в интервала [10.00… 2000.00]**
* На **третия ред – курсът на долара спрямо  лева /1 долар = X лева/. Реално число в интервала [0.99… 1.99]**

### Изходни данни
На конзолата **да се отпечата 1 число – средната печалба на ден в лева**. Резултатът да се **ФОРМАТИРА до втория знак след запетаята**.

### Примерен вход и изход
| **Вход**  | **Изход**            | **Обяснения**                                                                                                                                                                                                                                         |
|-------|------------------|---------------------------------------------------------------------------------------------------------------------------------------------------------------------------------------------------------------------------------------------------|
| 21 <br> 75.00 <br> 1.59 | 74.61 | **1 месечна заплата** 21 * 75 = **75 долара**br> **Годишен доход** = 1575*12 + 1575*2.5 = **22837.5 долара** <br> **Данък** = 25% от 22837.5 = **5709.375** <br> **Чист годишен доход** = 17128.125 долара = **27233.71875 лв** <br> **Средна печалба на ден** = 27233.71875 / 365 = **74.61 лева** |

| **Вход**        | **Изход**            | **Вход**         | **Изход**            |
|-------------|------------------|--------------|------------------|
| 15 <br> 105 <br> 1.71 | 80.24 | 22 <br> 199.99 <br> 1.50 | 196.63 |

### Насоки и подсказки

![Image not found](assets/chapter-2-part-2-images/problem-5/variables-declaration.png)

![Image not found](assets/chapter-2-part-2-images/problem-5/calculations.png)

![Image not found](assets/chapter-2-part-2-images/problem-5/result.png)

### Тестване в Judge системата
Тествайте решението си тук: https://judge.softuni.bg/Contests/Practice/Index/274#0

## Общи насоки
* По условие първата задача от изпита ще изисква от нас само извършването на прости аримтетични действия, т. е. не е нужно да ползваме условни конструкции 
