# Заключение

Ако сте **прочели цялата** книга и сте решили всички задачи от упражненията и сте стигнали до настоящото заключение, заслужавате **поздравления**! Вече сте направили **първата стъпка** от изучаването на **професията на програмиста**, но имате още доста **дълъг път** докато станете **истински добри** и превърнете **писането на софтуер** в своя **професия**.

Спомнете си за **[четирите основни групи умения](chapter-0-preface.md#become-a-developer)**, които всеки програмист трябва да притежава, за да работи своята професия:
 - Умение #1 – **писане на програмен код** (20% от уменията на програмиста) - покриват се до голяма степен от тази книга, но трябва да изучите още базови структури от данни, класове, обекти, функции, стрингове и други елементи от писането на код.
 - Умение #2 – **алгоритмично мислене** (30% от уменията на програмиста) - покриват се частично от тази книга и се развиват най-вече с решаване на голямо количество разнообразни алгоритмични задачи.
 - Умение #3 – **фундаментални знания за професията** (25% от уменията на програмиста) - усвояват се за няколко години с комбинация от учене и практикуване (четене на книги, гледане на видео уроци, посещаване на курсове и най-вече писане на разнообразни проекти от различни технологични области).
 - Умение #4 - **езици за програмиране и софтуерни технологии** (25% от уменията на програмиста) - усвояват се продължително време, с много практика, здраво четене и писане на проекти. Тези знания и умения бързо остаряват и трябва непрестанно да се актуализират. Добрите програмисти учат всеки ден нови технологии.

## Тази книга е само първа стъпка!

**Настоящата** книга по основи на програмирането е само **първа стъпка** от изграждането на уменията на един програмист. Ако сте успели да решите **всички задачи**, това означава, че сте **получили ценни знания** за принципите на програмиране с езика C# на **базисно ниво**. Тепърва ви предстои да изучавате **по-задълбочено** програмирането, както и да развивате **алгоритмичното си мислене**, след което да добавите и **технологични знания** с езика C# и .NET платформата или с други технологии.

Ако **не сте успели** да решите всички задачи или голяма част от тях, върнете се и ги решете! Помнете, че за да **станете програмисти** се изискват **много труд и усилия**. Тази професия не е за мързеливци. Без **да практикувате сериозно** програмирането години наред, няма как да го научите!

Както вече обяснихме, първото и най-базово умение на програмиста е **да се научи да пише код** с лекота и удоволствие. Именно това е мисията на тази книга: да ви научи да кодите. Препоръчваме ви освен книгата, да запишете и **[практическия курс "Основи на програмирането" в СофтУни](https://softuni.bg/apply)**, който се предлага напълно безплатно в присъствена или онлайн форма на обучение.


## Накъде да продължим след тази книга?

С тази книга сте **поставили основи**, благодарение на които ще ви е лесно да продължите да се развивате като програмисти. Ако се чудите как да продължите развитието си, имате няколко възможности:
 - да учите за софтуерен инженер в СофтУни и да направите програмирането своя професия
 - да продължите развитието си като програмист по свой собствен път, например чрез самообучение
 - да си останете на ниво кодер, без да се занимавате с програмиране по-сериозно

### Професия "софтуерен инженер" в СофтУни

Първата, и съответно препоръчителната, възможност да овладеете цялостно и на ниво професията "софтуерен инженер", е да започнете своето обучение по **цялостната програма на СофтУни за софтуерни инженери**: https://softuni.bg/curriculum. Учебният план на СофтУни е внимателно разработен от д-р Светлин Наков и неговия екип, за да ви поднесе последователно и с градираща сложност всички умения, които един софтуерен инженер трябва да притежава, за **да стартира кариера като разработчик на софтуер** в ИТ фирма.

Обучението в СофтУни е с продължителност **2-3 години** (в зависимост от професията и избраните специализации) и за това време достигате добро начално ниво (junior developer) **само ако учите сериозно** и здраво пишете код всеки ден. При добър успех един типичен студент **започва работа на средата на обучението си (след около 1.5 години)**. Кариерният център на СофтУни **предлага работа** в софтуерна или ИТ фирма на всички студенти в СофтУни, които имат много добър или отличен успех.

Предупреждаваме ви, че **програмист се става с много усилия**, с писане на десетки хиляди редове код и с решаване на стотици, дори хиляди практически задачи, и отнема години! Ако някой ви предлага "по-лека програма" и ви обещава да станете програмисти и да започнете работа за 3-4 месеца, значи или ви лъже, или ще ви даде толкова ниско ниво, че няма да ви вземат даже за стажант, дори и да си плащате на фирмата, която си губи времето с вас. Има и изключения, разбира се, например ако не започвате от нулата или ако имате екстремно развито инженерно мислене, но като цяло **програмист за по-малко от 1 година здраво учене и писане на код не се става**!

За **да се запишете в СофтУни** е нужно да се явите на **приемен изпит** по "Основи на програмирането" върху материала от тази книга. Ако решавате с лекота задачите от упражненията в книгата, значи сте готови за изпита. Ако задачите ви затрудняват, запишете се на [безплатния курс по "Основи на програмирането"](https://softuni.bg/apply) или започнете книгата още веднъж отначало и не пропускайте задачите!

След изпита ви очаква **сериозен учебен план** по програмата на СофтУни за софтуерни инженери. Той е комбинация от курсове по програмиране и софтуерни технологии, изцяло насочени към усвояване на фундаментални познания и придобиване на **практически умения за работа** като програмист с най-съвременните софтуерни технологии. На студентите се предоставя избор между **няколко професии** и специализации с фокус върху C#, Java, JavaScript, PHP и други езици и технологии. Всяка професия се състои от **модули** с продължителност от 4 месеца, като всеки модул съдържа 2 или 3 курса. Учебните занятия са разделени на теоретична подготовка (30%) и практически упражнения, проекти и занимания (70%), а всеки курс завършва с практически изпит или практически курсов проект.

Формите на обучение в СофтУни са **присъствена** (по-добър избор) и **онлайн** (ако нямате друга възможност). Обучението за софтуерен инженер в СофтУни е **много сериозно занимание** и трябва да му отделите като **минимум поне по 4 часа всеки ден**, а за препоръчване да се занимавате само с това. Съчетанието на **работа с учене** обикновено е неуспешно (освен ако не работите нещо много леко с много свободно време). СофтУни е подходяща възможност за **ученици**, **студенти** и **работещи други професии**, но най-добре е да отделите цялото си време за това обучение. Не става с 2 или 4 часа на седмица!

На всички, които изкарат **отличен резултат на приемния изпит в СофтУни** и се запалят истински по програмирането и мечтаят да го направят своя професия, препоръчваме да се освободят от останалите си ангажименти и **да отделят цялото си време**, за да научат професията "софтуерен инженер" и да започнат да си изкарват хляба с нея.
 - За **работещите** това означава да си напуснат работата (и да вземат заем или да си свият финансовите разходи, за да изкарат с по-нисък доход 1-2 години до започване на работа).
 - За **учащите** в традиционен университет това означава да си изместят силно фокуса към програмирането и практическите курсове в СофтУни, като намалят до минимум времето, което отделят за други занимания.
 - За **безработните** това е отличен шанс да вложат цялото си време, сили и енергия, за да придобият една перспективна, добре платена и много търсена професия, която ще им осигури високо качество на живот и дългосрочен просперитет.
 - За **учениците** в средното образование това означава да сложат приоритет какво е по-важно да учат: практическо програмиране в СофтУни, което ще им даде професия и работа или да отделят цялото си внимание на традиционната образователна система. За съжаление, често пъти приоритетите са задават от родителите и за тези случаи нямаме решение.

### Професия "софтуерен инженер" по ваш собствен път

Другата възможност за развитие след тази книга е **да продължите развитието си извън СофтУни**. Можете да запишете или да следите **видео курсове**, които разглеждат в по-голяма дълбочина програмирането със C# или друг език за програмиране, който искате да изучите, както и да четете книги на тази тематика и най-вече **да правите практически проекти**.

**Без писане на много, много код и здраво практикуване, не се става програмист**. В Интернет има голям набор от **свободни ресурси** като книги, учебници, видео уроци, онлайн и присъствени курсове, които са свързани с програмиране и разработка на софтуер.

След като понапреднете, е важно или да започнете **стаж в някоя фирма** (което ще е почти невъзможно без поне година здраво писане на код преди това) или да си измислите **ваш собствен практически проект**, по който да поработите няколко месеца, даже година, за да се учите чрез проба-грешка. Има много начини да стенете програмисти, но всички те имат обща пресечна точка: **здраво писане на код и практика години наред**!


## Онлайн общности за стартиращите в програмирането

Независимо по кой път сте поели, ако ще се занимавате сериозно с програмиране, е препоръчително да следите специализирани **онлайн форуми и дискусионни групи**, в които можете да получите помощ от свои колеги и да следите новостите от софтуерната индустрия. Ако ще учите програмиране сериозно, **обградете се с хора, които се занимават с програмиране** сериозно. Присъединете се в **общности от софтуерни разработчици**, ходете по софтуерни конференции, ходете на събития за програмисти, намерете си приятели, с които да си говорите за програмиране, намерете среда, която да ви помага. В София и големите градове има безплатни събития за програмисти по няколко на седмица.

Ето някои **линкове**, които могат да са ви от полза за развитието ви като програмист:
* https://softuni.bg - официален **уеб сайт на СофтУни**. В него ще намерите безплатни (и не само) курсове, семинари, видео уроци и обучения по програмиране, софтуерни технологии и дигитални компетенции.
* https://softuni.bg/forum - официален **форум на СофтУни**. Форумът за дискусии на СофтУни е изключително позитивен

* https://www.facebook.com/SoftwareUniversity/ - Официална **страница** на **СофтУни** във **Facebook**
* http://www.introprogramming.info/ - Официален **уеб сайт** на книгите **"Въведение в програмирането"** със **C#** и **Java** на Светлин Наков и колектив. Книгите разглеждат по-задълбочено езиците за програмиране **C#** и **Java**
* http://stackoverflow.com/ - **Stack Overflow** е един от **най-големите** в световен мащаб **форуми** за програмисти, в който ще намерите **помощ** за голям набор от езици за програмиране
* https://msdn.microsoft.com/ - Официален **уеб сайт** на **Microsoft** за връзка с програмисти. Сайта **предоставя** богата колекция от **информация**, **документация** и **дискусии**, свързани не само със **C#**, но и с всичко, засягащо операционната система Windows и приложенията на Microsoft
* https://www.dotnetperls.com/ - Уеб сайт с множество **обяснения** и **примери** как работи даден **код** на **C#** (предпочитан от начинаещи)
* https://www.visualstudio.com/downloads/ - Официален **уеб сайт** на **Microsoft**, от който можете да **свалите безплатната версия** на **Visual Studio** - **Community**


## Успех на всички!

От името на целия авторски колектив ви **пожелаваме неспирни успехи в професията и живота**!
