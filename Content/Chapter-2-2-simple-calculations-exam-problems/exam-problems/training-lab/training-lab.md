## Задача: учебна зала

**Учебна зала** има правоъгълен размер **l** на **w** метра, без колони във вътрешността си. Залата е разделена на две части – лява и дясна, с коридор - приблизително по средата. В лявата и в дясната част има **редици с бюра**. В задната част на залата има голяма **входна врата**. В предната част на залата има **катедра** с подиум за преподавателя. Едно **работно място** заема **70 на 120 cm** (маса с размер 70 на 40 cm + място за стол и преминаване с размер 70 на 80 cm). **Коридорът** е широк поне **100 cm**. Изчислено е, че заради **входната врата** (която е с отвор 160 cm) **се губи точно 1 работно място**, а заради **катедрата** (която е с размер 160 на 120 cm) се губят точно **2 работни места**. Напишете програма, която въвежда размери на учебната зала и изчислява **броя работни места в нея** при описаното разположение (вж. фигурата).

### Входни данни

От конзолата се четат **2 числа**, по едно на ред: **l** (дължина в метри) и **w** (широчина в метри).

Ограничения: **3 ≤ w ≤ l ≤ 100**.

### Изходни данни

Да се отпечата на конзолата едно цяло число: **броят места** в учебната зала.

### Примерен вход и изход

| Вход   | Изход | Чертеж |
|---------|-------|--------|
|15<br>8.9  |129  | ![](/assets/chapter-2-2-images/01.Training-lab-01.png)       | 
|8.4<br>5.2 |39    | ![](/assets/chapter-2-2-images/01.Training-lab-02.png)        |

#### Пояснения към примерите

В първия пример залата е дълга 1500 cm. В нея могат да бъдат разположени **12 реда** (12 \* 120 cm = 1440 + 60 cm остатък). Залата е широка 890 cm. От тях 100 cm отиват за коридора в средата. В останалите 790 cm могат да се разположат по **11 бюра на ред** (11 \* 70 cm = 770 cm + 20 cm остатък). **Брой места = 12 * 11 - 3** = 132 - 3 = **129** (имаме 12 реда по 11 места = 132 минус 3 места за катедра и входна врата).

Във втория пример залата е дълга 840 cm. В нея могат да бъдат разположени **7 реда** (7 \* 120 cm = 840, без остатък). Залата е широка 520 cm. От тях 100 cm отиват за коридора в средата. В останалите 420 cm могат да се разположат по **6 бюра на ред** (6 \* 70 cm = 420 cm, без остатък). **Брой места = 7 * 6 - 3** = 42 - 3 = **39** (имаме 7 реда по 6 места = 42 минус 3 места за катедра и входна врата).
