### Именуване на променливи

В програмирането променливите пазят някакви данни и за да е по-разбираем кода, името на една променлива трябва **да подсказва нейното предназначение**. Ето и още няколко препоръки за имената на променливите:

* Името трябва да е **кратко и описателно** и да обяснява за какво служи дадената променлива.
* Името трябва да се състои само от буквите **a-z**, **A-Z**, **цифрите 0-9**, както и **символа '\_'**.
* В C# е прието променливите да **започват** винаги **с малка буква** и да **съдържат малки букви**, като **всяка следваща дума** в тях **започва с главна буква** (това именуване е още познато като **`camelCase`** конвенция).
* Трябва да се внимава за главни и малки букви, тъй като C# прави разлика между тях. Например **`age`** и **`Age`** са различни променливи.
* Имената на променливите не могат да съвпадат със служебна дума (keyword) от езика C#, например **`int`** е невалидно име на променлива.

<table><tr><td><img src="/assets/alert-icon.png" style="max-width:50px" /></td>
<td>Въпреки че използването на символа <code><b>_</b></code> в имената на променливите е разрешено, в C# това не се препоръчва и се счита за лош стил на именуване.</td>
</tr></table>

Ето няколко примера за **добре именувани** променливи:

* **`firstName`**
* **`age`**
* **`startIndex`**
* **`lastNegativeNumberIndex`**

Ето няколко примера за **лошо именувани променливи**, макар и имената да са коректни от гледна точка на компилатора на C#:

* **`_firstName`** (започва с '\_')
* **`last_name`** (съдържа '\_')
* **`AGE`** (изписана е с главни букви)
* **`Start_Index`** (започва с главна буква и съдържа '\_')
* **`lastNegativeNumber_Index`** (съдържа '\_')

Първоначално всички тези правила може да ни се струват безсмислени и ненужни, но с течение на времето и натрупването на опит ще видите нуждата от норми за писане на качествен код, за да може да се работи по-лесно и по-бързо в екип. Ще разберете, че е изключително досадна работата с код, който е написан без да се спазват никакви правила за качествен код.
