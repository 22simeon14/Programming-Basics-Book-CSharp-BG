# Предговор

Книгата "**Основи на програмирането**" е официален учебник за **курса "Programming Basics"** в Софтуерния университет (СофтУни): [https://softuni.bg/courses/programming-basics](https://softuni.bg/courses/programming-basics). Книгата запознава читателите с писането на **програмен код** на начално ниво (basic coding skills), работа със **среда за разработка** (IDE), използване на **променливи** и данни, **оператори** и **изрази**, работа с **конзолата** (четене на входни данни и печатане на резултати), използване на условни конструкции (**`if`**, **`if-else`**, **`switch-case`**) и цикли (**`for`**, **`while`**, **`do-while`**, **`foreach`**). Използват се езикът за програмиране **C#** и средата за разработка **Visual Studio**. Обхванатият учебен материал дава базова подготовка за по-задълбочено изучаване на програмирането и подготвя читателите за приемния изпит в СофтУни.

<table><tr><td><img src="/assets/alert-icon.png" style="max-width:50px" /></td>
<td>Тази книга ви дава само <b>първите стъпки към програмирането</b>. Тя обхваща съвсем начални умения, които предстои да развивате години наред, докато достигнете до ниво, достатъчно за започване на работа като програмист.</td>
</tr></table>

## За кого е тази книга?

Тази книга е подходяща за **напълно начинаещи в програмирането**, които искат да опитат какво е да програмираш и да научат основните конструкции за създаване на програмен код, които се използват в софтуерната разработка, независимо от езиците за програмиране и използваните технологии. За всички, които не са преминали **[безплатния курс по основи на програмирането за напълно начинаещи в СофтУни](https://softuni.bg/apply)**, специално препоръчваме да го запишат **напълно безплатно**, защото програмиране се учи с правене, не с четене! На курса ще получите безплатно достъп до лекции, обяснения и демонстрации на живо или онлайн (като видео уроци), много практика и писане на код, помощ при решаване на задачите след всяка тема, достъп до преподаватели, асистенти и ментори, както и форум и дискусионни групи за въпроси, достъп до общност от хиляди навлизащи в програмирането и всякаква друга помощ за начинаещия. **Нова група започва всеки месец** с няколко различни езика за програмиране, така че опитайте, безплатно е: https://softuni.bg/apply.

## Програмиране се учи с много писане, не с четене!

Ако някой си мисли, че ще прочете една книга и ще се научи да програмира без да пише код и да решава здраво задачи, определено е в заблуда. Програмирането се учи с **много, много практика**, с писане на код всеки ден и решаване на стотици, дори хиляди задачи, сериозно и с постоянство, в продължение на години. Трябва **да решавате здраво задачи**, да бъркате, да се поправяте, да търсите решения и информация в Интернет, да пробвате, да експериментирате, да намирате по-добри решения, да свиквате с кода, със синтаксиса, с езика за програмиране, със средата за разработка, с търсенето на грешки и дебъгването на неработещ код, с разсъжденията над задачите, с алгоритмичното мислене, с разбиването на проблемите на стъпки и имплементацияте на всяка стъпка, да натрупате опит и да вдигате уменията си всеки ден, защото да се научиш да пишеш код е само **първата стъпка към професията "софтуерен инженер"**. Имате да учите много, наистина много!

Съветваме читателя като минимум **да пробва всички примери от книгата**, да си поиграе с тях, да ги променя и тества. Още по-важни от примерите, обаче, са **задачите за упражнения**, защото те развиват практическите умения на програмиста. **Решавайте всички задачи от книгата**, защото програмиране се учи с практика! Задачите след всяка тема са внимателно подбрани, така че да покриват в дълбочина обхванатия учебен материал, а целта на решаването на всички задачи от всички обхванати теми е да дадат цялостни умения за писане на програмен код на начално ниво (каквато е целта и на тази книга). На курсовете в СофтУни не случайно наблягаме на практиката и решаването на задачи, и в някои курсове писането на код в клас е над 70% от целия курс.

<table><tr><td><img src="/assets/alert-icon.png" style="max-width:50px" /></td>
<td>Решавайте всички задачи за упражнения от книгата. Иначе нищо няма да научите! Програмиране се учи с писане на много код и решаване на хиляди задачи!</td>
</tr></table>

## За Софтуерния университет (СофтУни)

[Софтуерният университет (СофтУни)](https://softuni.bg) е **най-мащабния учебен център за софтуерни инженери в България**. През него преминават десетки хиляди студенти всяка година. СофтУни отваря врати през 2014 г. като продължение на усилията на **Светлин Наков** масирано да изгражда **качествени софтуерни специалисти** чрез истинско, съвременно и качествено образование, което комбинира фундаментални знания със съвременни софтуерни технологии и много практика.

Софтуерният университет предоставя **качествено образование**, **професия**, **работа** и **възможност за придобиване на бакалавърска степен** за програмисти, софтуерни инженери и ИТ специалисти. СофтУни изгражда изключително успешно трайна **връзка между образование и индустрия**, като си сътрудничи със стотици софтуерни фирми и осигурява работа и стажове на своите студенти и предоставя качествени специалисти за софтуерната индустрия.

### Безплатните курсове по програмиране в СофтУни

Софтуерният университет (СофтУни) организира **безплатни курсове по програмиране за напълно начинаещи** в цяла България - присъствено и онлайн. Целта е **всеки, който има интерес** към програмиране и технологии, **да опита програмирането** и да се увери сам дали то е за него и дали иска да се занимава сериозно с разработка на софтуер.

Безплатните курсове по основи на програмирането в СофтУни имат за цел да ви запознаят с **основните логически концепции** от света на софтуерната разработка, които ще можете да приложите при всеки един език за програмиране. Те включват **типове данни**, **променливи**, **условни конструкции**, **цикли** и други похвати за изграждане на програмна логика. Обученията са **изключително практически насочено**, което означава, че **силно се набляга на упражнения**, а вие получавате възможността да приложите знанията си дори още докато ги усвоявате. Настоящият учебник съпътства безплатните курсове по програмиране за начинаещи в СофтУни и служи като допълнително учебно помагало, в помощ на учебния процес. Можете да се запишете за **безплатния курс по основи на програмирането** от страницата за кандидатстване в СофтУни: https://softuni.bg/apply.

### Judge системата за проверка на задачите

**СофтУни judge системата** (https://judge.softuni.bg) представлява автоматизирана система в Интернет **за проверка на решения на задачи по програмиране чрез поредица от тестове**. Предаването и проверката на задачите се извършва в **реално време**. Всеки **успешно** преминат тест дава предвидените за него точки. При вярно решение получавате всички точки за задачата. При частично вярно решение получавате част от точките за дадената задача. При напълно грешно решение, получавате 0 точки.

**Всички задачи от настоящата книга са достъпни за тестване в СофтУни judge** и силно препоръчваме да ги тествате след като ги решите, за да знаете дали не изпускате нещо и дали наистина решението ви работи правилно, според изискванията на задачата.

Имайте предвид и някои особености на SoftUni judge:
 - За всяка задача **judge системата пази най-високия постигнат резултат**. Ако качите решение с грешен код или по-слаб резултат от предишното ви изпратено, системата няма да ви отнеме точки.
 - Изходните резултати на вашата програма се **сравняват** от системата стриктно с очаквания резултат. Всеки **излишен символ, липсваща запетайка или интервал** може доведе до 0 точки на съответния тест. **Изходът**, който judge системата очаква, е **описан в условието на всяка задача** и към него **не трябва да се добавя нищо повече**.

**Пример:**
Ако в изхода се изисква да се отпечата число (например. `25`), не извеждайте описателни съобщения като `The result is 25`, а отпечатайте точно каквото се изисква, т.е. само числото.

СофтУни judge системата е достъпна от [https://judge.softuni.bg](https://judge.softuni.bg). За вход използвайте автентикацията си от сайта на СофтУни: [https://softuni.bg](https://softuni.bg). Убедени сме, че след няколко изпратени задачи, ще ви хареса да получавате моментална обратна връзка дали написаното от вас решение е вярно, и judge системата ще ви стане най-любимия помощник при учене на програмирането.

### Официалeн сайт на книгата

Настоящата книга по основи на програмирането за начинаещи може да бъде намерена в Интернет на адрес: [https://csharp-book.softuni.bg](https://csharp-book.softuni.bg). Това е официалният сайт на книгата и там ще бъде качвана нейната последна версия. Книгата може да се намери и на други езици за програмиране, посочени на съответния сайт.

### Форум за вашите въпроси

Задавайте вашите **въпроси към настоящата книга** по основи на програмирането във **форума на СофтУни: [https://softuni.bg/forum](https://softuni.bg/forum)**. В този дискусионен форум ще получите адекватен отговор по всякакви въпроси от учебното съдържание на настоящия учебник, както и други въпроси от програмирането. Общността на СофтУни за навлизащи в програмирането е толкова голяма, че обикновено отговор на зададен въпрос се получава до няколко минути. Преподавателите, асистентите и менторите от СофтУни също отговарят постоянно на вашите въпроси, така че можете да намерите решение на всяка задача от тази книга във форума, както и да получите бързо отговор при възникнал въпрос.

### Официална Facebook страница на книгата

Книгата си има и официална Facebook страница: https://facebook.com/IntroProgrammingBooks/. От нея може да следите за новини около книгите от поредицата "Основи на програмирането", нови издания, събития и инициативи.

## Как се става програмист?

Относно концепция "Как се става програмист" смятаме, че има 4 основни групи умения, които всички програмисти трябва да имат (както сега, така и за в бъдеще):

### Умение #1 – Да кодите (20%)

Да се научите да кодите формира около 20% от минималните умения на програмиста.

* работа с променливи, проверки, цикли
* ползване на функции/методи/обекти
* работа с данни: масиви, списъци, хешове 

**Езикът за програмиране няма значение** за това умение!

### Умение #2 – Алгоритмично мислене (30%)

Алгоритмичното (логическо, инженерно, математическо) мислене формира около 30% от минималните умения на програмиста.

* развива се чрез решаване на **много (1000+) задачи** по програмиране
* помагат физика, математика и/или подобни науки (но не са задължителни!)
* способността да решавате задачи е изключително важна за програмиста

**Езикът за програмиране няма значение** и за това умение!

### Умение #3 – Фундаментални знания за професията (25%)

Фундаментални знания и умения за програмирането и разработката на софтуер и компютърните науки формират около 25% от минималните умения на програмиста.

* **ООП** – обектно-ориентирано програмиране: класове, обекти, наследяване, полиморфизъм, абстракция
* **функционално програмиране** - ламбда функции, функции от по-висок ред
* **бази данни** - SQL, релационни, нерелационни
* **софтуерното инженерство** - сорс контрол системи (Git), управление на задачи, софтуерен дизайн, архитектури, управление на проекти
* **уеб технологии** - HTML, CSS, JS, HTTP, DOM, AJAX, REST и т.н.
* **мрежово програмиране** - мрежови протоколи, мрежова комуникация
* **паралелно програмиране и асинхронност**
* **структури от данни и алгоритми**

**Езикът за програмиране няма значение** и за това умение!

### Умение #4 - Езици за програмиране и софтуерни технологии (25%)

Езиците за програмиране и технологиите за софтуерна разработка формират 25% от минималните умения на програмиста.
За тези умения вече **езикът за програмиране има значение**.

* **Обърнете внимание**: само за тези 25% от професията има значение езикът за програмиране!
* **За останалите 75% от уменията няма значение езикът** и тези умения са устойчиви във времето и преносими между различните езици и технологии.

Примерни често използвани езици и технологии (software development stacks):

* **C#** + ООП, ФП, класовете от .NET + база данни SQL Server, Entity Framework, ASP.NET MVC, HTTP + HTML + CSS + JS + DOM + jQuеry
* **Java** + Java API classes + ООП + ФП + бази данни + MySQL + HTTP, уеб програмиране + HTML + CSS + JS + DOM + jQuery + JSP/Servlets + Spring MVC или Java EE / JSF
* **PHP** + ООП + бази данни + MySQL + HTTP, уеб програмиране + HTML + CSS + JS + DOM + jQuery + Laravel / Symfony / друг MVC framework за PHP
* **JavaScript** (JS) + ООП + ФП + бази данни + MongoDB, MySQL + HTTP, уеб програмиране + HTML + CSS + JS + DOM + jQuery + Node.js + Express + Angular + React
* **Python** + ООП + ФП + бази данни + MongoDB, MySQL + HTTP, уеб програмиране + HTML + CSS + JS + DOM + jQuery + Django
* **C++** + ООП + STL + Boost + native development + бази данни + HTTP + други езици
* **Swift** + MacOS + iOS, Cocoa + Cocoa Touch + XCode + HTTP + REST + други езици

### Езикът за програмиране няма значение

* **Разликата между езиците за програмиране** и по-точно в уменията на програмистите на различните езици и технологиите от тяхната екосистема, е в около **10-20% от уменията**.
* Всички програмисти имат около **80-90% еднакви умения**, които не зависят от езика!
* Колкото повече езици и технологии владеете, толкова по-бързо учите нови и толкова по-малко усещате разлика между тях.

Можем да заключим, че **езикът за програмиране почти няма значение**!!
Има значение да се научите да **кодите** (20%), да се научите да **мислите алгоритмично** и да **решавате проблеми** (30%), да имате **фундаментални знания по програмиране и компютърни науки** (25%) и да владеете **конкретен език за програмиране и технологиите около него** (25%).

## Авторски колектив

Настоящата книга е разработена от широк авторски колектив от **доброволци**, които отделиха от своето време, за да ви подарят тези систематизирани знания и насоки при старта в програмирането. Списък на всички автори и редактори (по азбучен ред): Aлександър Кръстев, Александър Кирилов, Ангел Димитриев, Васко Викторов, Венцислав Петров, Даниел Цветков, Димитър Татарски, Димо Димов, Диян Тончев, Елена Роглева, Жулиета Атанасова, Захария Пехливанова, Искра Николова, Калин Примов, Кристиян Памидов, Любослав Любенов, Николай Банкин, Николай Димов, Павлин Петков, Петър Иванов, Росица Ненова, Руслан Филипов, Светлин Наков, Стефка Василева, Теодор Куртев, Тоньо Желев, Християн Христов, Христо Христов, Цветан Илиев, Юлиан Линев, Яница Вълева. Главен двигател и ръководител на проекта е **д-р Светлин Наков**, който е и основен идеолог и създател на учебното съдържание от курса "Основи на програмирането" в СофтУни, който е използван за основа на книгата.

## Защо избрахме езика C#?

Избрахме езика **C#**, защото е **съвременен език** за програмиране от високо ниво и същевременно е **подходящ** за **начинаещи**. Като употреба е **широкоразпространен**, съответно дава много **перспективи** за развитие. **Синтаксисът** му е сравнително **елементарен**, което от своя страна го прави **лесен** за научаване.


## Лиценз

Книгата се разпространява безплатно в електорнен формат под отворен лиценз [CC-BY-NC-SA](https://creativecommons.org/licenses/by-nc-sa/4.0/).
