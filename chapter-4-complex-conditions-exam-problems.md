# Глава 4. По-сложни проверки - изпитни задачи

### Задача: Навреме за изпит

_Трета задача от междинния изпит на 6 март 2016. Тествайте решението си на URL адрес: [**https://judge.softuni.bg/Contests/Practice/Index/169#2**](https://judge.softuni.bg/Contests/Practice/Index/169#2)._

**Условие:** Студент трябва да отиде **на изпит в определен час** (например в 9:30 часа). Той идва в изпитната зала в даден **час на пристигане** (например 9:40). Счита се, че студентът е дошъл **навреме**, ако е пристигнал в часа на изпита или до половин час преди това. Ако е пристигнал по-рано повече от 30 минути, той е **подранил**. Ако е дошъл след часа на изпита, той е **закъснял**. 

Напишете програма, която въвежда време на изпит и време на пристигане и отпечатва дали студентът е дошъл **навреме**, дали е **подранил** или е **закъснял** както и **с колко часа или минути** е подранил или закъснял.

### Входни данни

От конзолата се четат **четири цели числа** (по едно на ред):

- Първият ред съдържа **час на изпита** – цяло число от 0 до 23.
- Вторият ред съдържа **минута на изпита** – цяло число от 0 до 59.
- Третият ред съдържа **час на пристигане** – цяло число от 0 до 23.
- Четвъртият ред съдържа **минута на пристигане** – цяло число от 0 до 59.

### Изходни данни

На първият ред отпечатайте:

- &quot;**Late**&quot;, ако студентът пристига по-късно от часа на изпита.
- &quot;**On time**&quot;, ако студентът пристига точно в часа на изпита или до 30 минути по-рано.
- &quot;**Early**&quot;, ако студентът пристига повече от 30 минути преди часа на изпита.

Ако студентът пристига с поне минута разлика от часа на изпита, отпечатайте на следващия ред:

- &quot;**mm minutes before the start**&quot; за идване по-рано с по-малко от час.
- &quot;**hh:mm hours before the start**&quot; за подраняване с 1 час или повече. Минутите винаги печатайте с 2 цифри, например &quot;1:05&quot;.
- &quot;**mm minutes after the start**&quot; за закъснение под час.
- &quot;**hh:mm hours after the start**&quot; за закъснение от 1 час или повече. Минутите винаги печатайте с 2 цифри, например &quot;1:03&quot;.

### Примерен вход и изход

| Вход | Изход | Вход | Изход |
|---|---|---|---|
|9 <br/> 30 <br/> 9 <br/> 50|Late <br/> 20 minutes after the start|16 <br/> 00 <br/> 15 <br/> 00|Early <br/> 1:00 hours before the start|
|9 <br/> 00 <br/> 8 <br/> 30|On time <br/> 30 minutes before the start|9 <br/> 00 <br/> 10 <br/> 30|Late <br/> 1:30 hours after the start|
|14 <br/> 00 <br/> 13 <br/> 55|On time <br/> 5 minutes before the start|11 <br/> 30 <br/> 8 <br/> 12|Early <br/> 3:18 hours before the start|


| Вход | Изход | 
|---|---|
|10 <br/> 00 <br/> 10 <br/> 00|On time|
|11 <br/> 30 <br/> 10 <br/> 55|Early <br/> 35 minutes before the start|
|11 <br/> 30 <br/> 12 <br/> 23|Late <br/> 59 minutes after the start|


### Насоки и подсказки

<table><tr><td><img src="/assets/alert-icon.png" style="max-width:50px" /></td>
<td>Препоръчително е да прочетете няколко пъти заданието на дадена задача, като си водите записки, преди да започнете писането на код.</td>
</tr></table>

#### 1. Обработка на входните данни

Съгласно заданието очакваме да ни бъдат подадени в **четири** поредни реда различни <strong>цели числа</strong>. Разглеждайки дадените параметри можем да се спрем на `int`, като тип, тъй като той удовлетворява очакваните стойности. Едновременно **четем** входа и **парсваме** стринговата стойност към избраният от нас тип данни за **цяло число**.

![Image not found](assets/chapter-4-complex-conditions-exam-problems-images/on-time-for-the-exam/input.PNG)

Разглеждайки очакваният изход можем да създадем променливи, които да съдържат различните видове изходни данни, с цел да избегнем използването на т.нар. <strong>"magic strings"</strong> в кода.

![Image not found](assets/chapter-4-complex-conditions-exam-problems-images/on-time-for-the-exam/params.PNG)

#### 2. Изчисления

След като прочетохме входа, можем да започнем да разписваме логиката за изчисление на резултата. Нека първо да изчислим **началния час** на изпита **в минути** за по-лесно и точно сравнение.

![Image not found](assets/chapter-4-complex-conditions-exam-problems-images/on-time-for-the-exam/exam-time.PNG)

Нека изчислим по същата логика и **времето на пристигане** на студента.

![Image not found](assets/chapter-4-complex-conditions-exam-problems-images/on-time-for-the-exam/arival-time.PNG)

Остава ни да пресметнем разликата в двете времена, за да можем да определим <strong>кога</strong> и с <strong>какво време спрямо изпита</strong> е пристигнал студентът.

![Image not found](assets/chapter-4-complex-conditions-exam-problems-images/on-time-for-the-exam/total-min-diff.PNG)

Следващата ни стъпка е да направим необходимите проверки и изчисления, като накрая ще изведем резултата от тях. Нека разделим изхода на **две** части. 

- Първо да покажем кога е пристигнал студентът - дали е <strong>подранил</strong>, <strong>закъснял</strong> или е <strong>навреме</strong>. 
За целта ще се спрем на `if - else if` конструкция. 
-  След това ще покажем **времевата разлика**, ако студентът пристигне в **различно време** от началния **час на изпита**. 

С цел да спестим една допълнителна проверка (<strong>else</strong>), можем по подразбиране да приемем, че студентът е закъснял. 

След което, съгласно условието, проверяваме ако разликата във времената е <strong>повече от 30 минути</strong> приемаме, че е **подранил**. Ако не влезнем в първото условие, то следва да проверим само дали **разликата е по-малка или равна на 0**, с което проверяваме условието, студента да е дошъл в рамките на от <strong>0 до 30 мин</strong>. преди изпита. 

При всички останали случаи приемаме, че студентът е **закъснял**, което сме направили **по подразбиране**, и не е нужна допълнителна проверка.

![Image not found](assets/chapter-4-complex-conditions-exam-problems-images/on-time-for-the-exam/exam_check-diff.PNG)

За финал ни остава да разберем и покажем и с <strong>каква разлика от времето на изпита е пристигнал</strong>, както и дали тази разлика е <strong>преди или след изпита</strong>.

Правим проверка дали разликата ни е **над** един час, за да изпишем съответно часове и минути в желаният по задание **формат**, или е **под** един час, за да покажем **само минути** като формат и описание. 

Остава да направим още една проверка дали времето на пристигане на студента е **преди** или **след** началото на изпита.

![Image not found](assets/chapter-4-complex-conditions-exam-problems-images/on-time-for-the-exam/result.PNG)

#### 3. Показване на резултата

И накрая остава да изведем резултата на конзолата. Тъй като по задание ако студентът е дошъл точно на време (**без нито една минута разлика**) не трябва да изваждаме втори резултат, правим **проверка**.

![Image not found](assets/chapter-4-complex-conditions-exam-problems-images/on-time-for-the-exam/output.PNG)

<table><tr><td><img src="/assets/alert-icon.png" style="max-width:50px" /></td>
<td>Реално за целите на задачата извеждането на резултата <strong>на конзолата</strong> може да бъде направен и в по-ранен етап - още при самите изчисления. Това като цяло не е много добра практика. <strong>Защо?</strong>
<br /><br />
Нека разгледаме идеята, че кодът ни не е 10 реда, а 100 или 1000! И някой ден се наложи извеждането на резултата да не бъде в конзолата, а да бъде записан във <strong>файл</strong>, или показан на <strong>уеб приложение</strong>. Тогава на колко места в кодът ще трябва да бъдат нанесени корекции поради тази смяна? И дали няма да пропуснем някое място!
<br /><br />
<strong>Съвет:</strong> Винаги си мислете за кода с логическите изчисления, като за отделна част от входните и изходните данни. Така че да може да работи без значение как му се подават данните и къде ще трябва да бъде показан резултата.</td>
</tr></table>

### Тестване в Judge системата

Тествайте вашето решение тук:  [https://judge.softuni.bg/Contests/Practice/Index/509#0](https://judge.softuni.bg/Contests/Practice/Index/509#0) 

### Задача: Пътешествие

_Трета задача от междинния изпит на 26 март 2016. Тествайте решението на адрес: [**https://judge.softuni.bg/Contests/Practice/Index/179#2**](https://judge.softuni.bg/Contests/Practice/Index/179#2)._

Странно, но повечето хора си плануват от рано почивката. Млад програмист разполага с **определен бюджет** и свободно време в даден **сезон**.

**Услове:** Напишете програма, която да приема **на входа бюджета и сезона**, а **на изхода** да изкарва, **къде ще почива** програмиста и **колко ще похарчи**.

**Бюджета определя дестинацията, а сезона определя колко от бюджета ще изхарчи**. Ако е **лято** ще почива на **къмпинг**, а **зимата в хотел**. Ако е в **Европа**, **независимо от сезона** ще почива в **хотел**. Всеки **къмпинг** или **хотел**, **според дестинацията**, има **собствена цена**, която отговаря на даден **процент от бюджета**:

- При **100лв. или по-малко** – някъде в **България**
  - **Лято** – **30%** от бюджета
  - **Зима** – **70%** от бюджета
- При **1000лв. или по малко** – някъде на **Балканите**
  - **Лято** – **40%** от бюджета
  - **Зима** – **80%** от бюджета
- При **повече от 1000лв**. – някъде из **Европа**
  - При пътуване из Европа, независимо от сезона ще похарчи **90% от бюджета**.

### Входни данни

Входът се чете от конзолата и се състои от **два реда** :

- **Първи ред** – Бюджет, **реално число** в интервала **[10.00...5000.00]**.
- **Втори ред** – Един от двата възможни сезона: **&quot;summer&quot; **или** &quot;winter&quot;**

### Изходни данни

На конзолата трябва да се отпечатат **два реда**.

- **Първи ред** – „**Somewhere in [дестинация]**&quot; измежду &quot;**Bulgaria**&quot;, &quot;**Balkans**&quot; и &quot;**Europe**&quot;
- **Втори ред** – &quot;{**Вид почивка**} – {**Похарчена сума**}&quot;
  - **Почивката** може да е между &quot;**Camp**&quot; и &quot;**Hotel**&quot;
  - **Сумата** трябва да е **закръглена с точност до вторият знак след запетаята**.

### Примерен вход и изход

| Вход | Изход |
|---|---|
|50 <br/> summer|Somewhere in Bulgaria <br/> Camp - 15.00|
|75 <br/> winter|Somewhere in Bulgaria <br/> Hotel - 52.50|
|312 <br/> summer|Somewhere in Balkans <br/> Camp - 124.80|
|678.53 <br/> winter|Somewhere in Balkans <br/> Hotel - 542.82|
|1500 <br/> summer|Somewhere in Europe <br/> Hotel - 1350.00|

### Насоки и подсказки

#### 1. Обработка на входните данни

Прочитайки внимателно условието разбираме, че очакваме **два** реда с входни данни. Първият параметър е <strong>реално число</strong>, за което е хубаво да изберем подходящ тип на променливата. За по-голяма точност на изчисленията нека се спрем на `decimal` като тип за бюджета, а за сезона - `string`. 

<table><tr><td><img src="/assets/alert-icon.png" style="max-width:50px" /></td>
<td>Винаги преценявайте какъв тип стойност ви се подава при входни данни, както и към какъв тип трябва да бъдат парснати тези данни, за да работят правилно създадените от вас програмни конструкции! Също така, когато в задачата е необходимо да направите парични изчисления, използвайте <strong><em>decimal</em></strong>, за по-голяма точност.</td>
</tr></table>

![Image not found](assets/chapter-4-complex-conditions-exam-problems-images/trip/input.PNG)

#### 2. Изчисления

Нека си създадем и инициализираме нужните за логиката и изчисленията променливи.

![Image not found](assets/chapter-4-complex-conditions-exam-problems-images/trip/params.PNG)

Можем подобно на примера в предната задача да инициализираме променливите с някои от изходните резултати, с цел спестяване на допълнително инициализиране. 

Разглеждайки отново условието на задачата забелязваме, че основното разпределение за това къде ще почиваме се определя от <strong>стойността на подаденият бюджет</strong>, т.е. основната ни логика ще бъде: ако бюджета е **по-малък** от дадена стойност, или ако е **по-малък** от друга стойност, или е **повече** от дадени гранични стойност. 

Спрямо това как си подредим логическата схема (в какъв ред ще обхождаме граничните стойности) ще имаме повече или по-малко проверки в условията. **Помислете защо!**

След това е необходимо да направим проверка за стойността на <strong>подаденият сезон</strong>, спрямо нея ще определим какъв процент от бюджета ще бъде похарчен, както и къде ще почиваме - в <strong>хотел</strong> или на <strong>къмпинг</strong>.

Пример за един от възможните подходи за решение е:

![Image not found](assets/chapter-4-complex-conditions-exam-problems-images/trip/if.PNG)
![Image not found](assets/chapter-4-complex-conditions-exam-problems-images/trip/elseif.PNG)
![Image not found](assets/chapter-4-complex-conditions-exam-problems-images/trip/else.PNG)

Винаги можем да инициализираме дадена стойност на параметъра и след това да направим само една проверка дали има нужда да бъде сменена. **Това ни спестява една логическа стъпка**.

**Например блок-схемата,**

![Image not found](assets/chapter-4-complex-conditions-exam-problems-images/trip/first-block-schema.PNG)

**може да бъде представена по следният начин:**

![Image not found](assets/chapter-4-complex-conditions-exam-problems-images/trip/second-block-schema.PNG)

#### 3. Показване на резултата

Остава ни да покажем изчисленият резултат на конзолата:

![Image not found](assets/chapter-4-complex-conditions-exam-problems-images/trip/output.PNG)

### Тестване в Judge системата

Тествайте вашето решение тук: [https://judge.softuni.bg/Contests/Practice/Index/509#1](https://judge.softuni.bg/Contests/Practice/Index/509#1)

### Задача: Операции между числа

_Трета задача от междинния изпит на 26 март 2016. Тествайте решението си на URL адрес: [**https://judge.softuni.bg/Contests/Practice/Index/181#2**](https://judge.softuni.bg/Contests/Practice/Index/181#2)._

**Условие:** Напишете програма, която чете **две цели числа (N1 и N2)** и **оператор** с който да се **извърши** дадена **математическа операция** с тях. Възможните операции са: **Събиране (+)**, **Изваждане (-)**, **Умножение (\*)**, **Деление (/)** и **Модулно деление (%)**. При **събиране**, **изваждане** и **умножение** на конзолата **трябва да се отпечатат резултата** и дали той е **четен** или **нечетен**. При **обикновеното деление** – **резултата**. При **модулното деление** – **остатъка**. Трябва да се има предвид, че **делителят може да е равен на 0 (нула)**, а **на нула не се дели**. В този случай трябва да се отпечата **специално съобщениe**.

### Входни данни

От конзолата се прочитат **3 реда**:

- **N1** – **цяло число** в интервала **[0...40 000]**
- **N2** – **цяло число** в интервала **[0...40 000]**
- **Оператор** – **един символ** измеду: &quot;**+**&quot;, &quot;**-**&quot;, &quot;**\***&quot;, &quot;**/**&quot;, &quot;**%**&quot;

### Изходни данни

Да се отпечата на конзолата **един ред**:

- Ако операцията е **събиране**, **изваждене** или **умножение**:
  - **&quot;{N1} {оператор} {N2} = {резултат} – {even/odd}&quot;**
- Ако операцията е **деление**:
  - **&quot;{N1} / {N2} = {резултат}&quot;** – резултатът е **форматиран **до** вторият знак след десетичната запетая**
- Ако операцията е **модулно деление**:
  - **&quot;{N1} % {N2} = {остатък}&quot;**
- В случай на **деление с 0(нула)**:
  - **&quot;Cannot divide {N1} by zero&quot;**


### Примерен вход и изход

| Вход | Изход | Вход | Изход |
|---|---|---|---|
|123 <br/> 12 <br/> /|123 / 12 = 10.25|112 <br/> 0 <br/> /|Cannot divide 122 by zero|
|10 <br/> 3 <br/> %|10 % 3 = 1|10 <br/> 0 <br/> %|Cannot divide 10 by zero|

| Вход | Изход |
|---|---|
|10 <br/> 12 <br/> +|10 + 12 = 22 - even|
|10 <br/> 1 <br/> -|10 - 1 = 9 - odd|
|7 <br/> 3 <br/> *|7 * 3 = 21 - odd|





### Насоки и подсказки

#### 1. Обработка на входните данни

След прочитане на условието разбираме, че очакваме **три** реда с входни данни. На първите **два** реда ни се подават <strong>цели числа</strong> (в указаният от заданието диапазон), а на третият, <strong>аритметичен символ</strong>. 

![Image not found](assets/chapter-4-complex-conditions-exam-problems-images/operations-between-numbers/input.PNG)

#### 2. Изчисления

Нека си създадем и инициализираме нужните за логиката и изчисленията променливи. В едната ще пазим **резултатът от изчисленията**, а другата ще използваме за **крайния изход** на програмата.

![Image not found](assets/chapter-4-complex-conditions-exam-problems-images/operations-between-numbers/params.PNG)

Прочитайки внимателно условието разбираме, че има случаи, в които не трябва да правим **никакви** изчисления, а просто да изведем резултат.

Следователно първо можем да проверим дали второто число е **0** (нула), както и дали операцията е **деление** или **модулно деление**, след което да инициализираме резултата:

![Image not found](assets/chapter-4-complex-conditions-exam-problems-images/operations-between-numbers/if.PNG)

Нека резултата да го сложим, като стойност при инициализацията на `output` параметъра. По този начин можем да направим само **една проверка** дали е необходимо да **преизчислим** и **заменим** този резултат. 

Спрямо това кой подход изберем следващата ни проверка ще бъде или обикновен `else` или единичен `if`. В тялото на тази проверка можем да разделим логиката спрямо **структурата** на очаквания **резултат** с допълнителни проверки за начина на изчисление на резултата спрямо подаденият оператор. 

От условието можем да видим, че за <strong>събиране (+)</strong>, <strong>изваждене (-)</strong> или <strong>умножение (*)</strong> очакваният резултат има обща структура: <strong>"{N1} {оператор} {N2} = {резултат} – {even/odd}"</strong>, докато за <strong>деление (/)</strong> и за <strong>модулно деление (%)</strong> резултатът има отделна специфична структура.

![Image not found](assets/chapter-4-complex-conditions-exam-problems-images/operations-between-numbers/else-first-part.PNG)

И завършваме с проверките за деление и модулно деление.

![Image not found](assets/chapter-4-complex-conditions-exam-problems-images/operations-between-numbers/else-second-part.PNG)

При кратки и ясни проверки, както в горния пример за четно и нечетно число е възможно да се използват <strong>тернарни оператори</strong>. Нека разгледаме възможната проверка **с** и **без** тернарен оператор.

**Без използване на тернарен оператор:**

![Image not found](assets/chapter-4-complex-conditions-exam-problems-images/operations-between-numbers/operator-first-example.PNG)

**С използване на тернарен оператор:**

![Image not found](assets/chapter-4-complex-conditions-exam-problems-images/operations-between-numbers/operator-second-example.PNG)

#### 3. Показване на резултата

Накрая ни остава да покажем изчисленият резултат на конзолата:

![Image not found](assets/chapter-4-complex-conditions-exam-problems-images/operations-between-numbers/outputNew.PNG)

### Тестване в Judge системата

Тествайте вашето решение тук: [https://judge.softuni.bg/Contests/Practice/Index/509#2](https://judge.softuni.bg/Contests/Practice/Index/509#2)

### Задача: Билети за мач

_Трета задача от междинния изпит на 17 юли 2016. Тествайте решението си на URL адрес: [**https://judge.softuni.bg/Contests/Practice/Index/233#2**](https://judge.softuni.bg/Contests/Practice/Index/233#2)._

Когато пуснали **билетите за Евро 2016**, **група запалянковци** решили да си закупят. **Билетите имат две категории с различни цени**:

- **VIP** – **499.99** лева.
- **Normal** – **249.99** лева.

Запалянковците **имат определен бюджет**, a **броят на хората** в групата **определя какъв процент от бюджета** трябва **да се задели за транспорт**:

- **От 1 до 4** – **75% от бюджета**.
- **От 5** до **9** – **60% от бюджета**.
- **От 10 до 24** – **50% от бюджета**.
- **От 25 до 49** – **40% от бюджета**.
- **50 или повече** – **25% от бюджета**.

**Напишете програма**, която да **пресмята дали с останалите пари от бюджета** могат да си **купят билети за избраната категория**. И **колко пари** ще им **останат или ще са им нужни**.

### Входни данни

Входът се чете от **конзолата** и съдържа **точно 3 реда**:

- На **първия** ред е **бюджетът** – **реално число в интервала [1 000.00 ... 1 000 000.00]**
- На **втория** ред е **категорията** – &quot;**VIP**&quot; или &quot;**Normal**&quot;
- На **третия** ред е **броят на хората в групата** – **цяло число в интервала [1 ... 200]**

### Изходни данни

Да се **отпечата** на конзолата **един ред**:

- Ако **бюджетът е достатъчен**:
  - &quot; **Yes! You have {N} leva left.** &quot; – където **N са останалите пари** на групата.
- Ако **бюджетът НЕ Е достатъчен**:
  - &quot; **Not enough money! You need {М} leva.** &quot; – където **М е сумата, която не достига**.

**Сумите** трябва да са **форматирани с точност до два знака след десетичната запетая**.

### Примерен вход и изход

| Вход | Изход |
|---|---|
|1000 <br/> Normal <br/> 1|Yes! You have 0.01 leva left.|

|Обяснения|
|---|
|**1 човек : 75%** от бюджета отиват за **транспорт**. **Остават:** 1000 – 750 = **250**. <br/> Категория **Normal**: билетът **струва 249.99 * 1 = 249.99** <br/> 249.99 < 250: **остават му** 250 – 249.99 = **0.01**|

| Вход | Изход |
|---|---|
|30000 <br/> VIP <br/> 49|Not enough money! You need 6499.51 leva.|

|Обяснения|
|---|
|**49 човека: 40%** от бюджета отиват за **транспорт**. <br/> Остават: 30000 – 12000 = 18000. <br/> Категория **VIP**: билетът **струва** 499.99 * 49. <br/> **24499.510000000002** < 18000. <br/> **Не стигат** 24499.51 - 18000 = **6499.51**|

### Насоки и подсказки

#### 1. Обработка на входните данни

Нека прочетем внимателно условието и да разгледаме какво се очаква да получим, като **входни данни**, какво се очаква да **върнем, като резултат**, както и кои са **основните стъпки** при разбиването **на логическата схема**.

Като за начало нека си обработим и запазим входните данни в **подходящи** за това **параметри**:

![Image not found](assets/chapter-4-complex-conditions-exam-problems-images/match-tickets/input.PNG)

#### 2. Изчисления

Нека си създадем и инициализираме нужните за изчисленията променливи:

![Image not found](assets/chapter-4-complex-conditions-exam-problems-images/match-tickets/params.PNG)

Нека отново прегледаме условието. Трябва да направим **две** различни блок изчисления. 

От първите изчисления трябва да разберем каква част от бюджета ще трябва да заделим за <strong>транспорт</strong>. За логиката на тези изчисления забелязваме, че има значение единствено <strong>броят на хората в групата</strong>. Следователно ще направим логическата разбивка спрямо броят на запалянковците.

Ще използваме условна конструкция - поредица `if-else if-else if-......`.

![Image not found](assets/chapter-4-complex-conditions-exam-problems-images/match-tickets/transport-charges.PNG)

От вторите изчисления трябва да намерим каква сума ще ни е необходима за закупуване на <strong>билети за групата</strong>. Според условието това ни зависи единствено от типа на билетите, които трябва да закупим. 

Нека използваме `switch-case` условна конструкция.

![Image not found](assets/chapter-4-complex-conditions-exam-problems-images/match-tickets/calc-money-for-tickets.PNG)

След като сме изчислили какви са <strong>транспортните разходи</strong> и <strong>разходите за билети</strong> ни остава да изчислим крайният резултат и да разберем **ще успее** ли групата от запалянковци да отиде на Евро 2016 или **няма да успее** при така подадените параметри. 

За извеждането на резултата, за да си спестим една проверка (`else`) в конструкцията приемаме, че групата **по подразбиране** ще **може** да отиде на Евро 2016.

![Image not found](assets/chapter-4-complex-conditions-exam-problems-images/match-tickets/calc-money-left.PNG)

#### 3. Показване на резултата

Накрая ни остава да покажем изчисленият резултат на конзолата:

![Image not found](assets/chapter-4-complex-conditions-exam-problems-images/match-tickets/output.PNG)

### Тестване в Judge системата

Тествайте вашето решение тук: [https://judge.softuni.bg/Contests/Practice/Index/509#3](https://judge.softuni.bg/Contests/Practice/Index/509#3)

### Задача: Хотелска стая

_Трета задача от междинния изпит на 28 август 2016. Тествайте решението си на URL адрес: [**https://judge.softuni.bg/Contests/Practice/Index/274#2**](https://judge.softuni.bg/Contests/Practice/Index/274#2)._

Хотел предлага **два вида стаи**: **студио и апартамент**.

Напишете програма, която изчислява **цената за целия престой за студио и апартамент**. **Цените** зависят от **месеца** на престоя:

| **Май и октомври** | **Юни и септември** | **Юли и август** |
|---|---|---|
|Студио – **50** лв./нощувка|Студио – **75.20** лв./нощувка|Студио – **76** лв./нощувка|
|Апартамент – **65** лв./нощувка|Апартамент – **68.70** лв./нощувка|    Апартамент – **77** лв./нощувка|

Предлагат се и следните **отстъпки**:

- За **студио**, при **повече** от **7** нощувки през **май и октомври**: **5% намаление**.
- За **студио**, при **повече** от **14** нощувки през **май и октомври**: **30% намаление**.
- За **студио**, при **повече** от **14** нощувки през **юни и септември**: **20% намаление**.
- За **апартамент**, при **повече** от **14** нощувки, **без значение от месеца: 10% намаление**.

### Входни данни

Входът се чете от **конзолата** и съдържа **точно два реда**:

- На **първия** ред е **месецът** – **May**, **June**, **July**, **August**, **September** или **October**
- На **втория** ред е **броят на нощувките** – **цяло число в интервала** **[0...200]**

### Изходни данни

Да се **отпечатат** на конзолата **два реда**:

- На **първия ред**: &quot;**Apartment: { цена за целият престой } lv**&quot;.
- На **втория ред**: &quot;**Studio: { цена за целият престой } lv**&quot;.

**Цената за целия престой да е форматирана с точност до два знака след десетичната запетая**.

### Примерен вход и изход

| Вход | Изход |
|---|---|
|May <br/> 15|Apartment: 877.50 lv. <br/> Studio: 525.00 lv.|

| Обяснения |
|---|
|През **май**, при повече от **14 нощувки**, намаляваме цената на **студиото с 30%** (50 – 15 = 35), а на **апартамента – с 10%** (65 – 6.5 =58.5). <br/> Целият престой в **апартамент – 877.50** лв. <br/> Целият престой **в студио – 525.00** лв.|

| Вход | Изход |
|---|---|
|June <br/> 14|Apartment: 961.80 lv. <br/> Studio: 1052.80 lv|
|August <br/> 20|Apartment: 1386.00 lv. <br/> Studio: 1520.00 lv.|

### Насоки и подсказки

#### 1. Обработка на входните данни

Съгласно условието на задачата очакваме да получим два реда входни данни - на първия ред <strong>месеца през който се планува престой</strong>, а на втория ред <strong>броя нощувки</strong>.

Нека си обработим и запазим входните данни в подходящи за това параметри:

![Image not found](assets/chapter-4-complex-conditions-exam-problems-images/hotel-room/input.PNG)

#### 2. Изчисления

След това да си създадем и инициализираме нужните за изчисленията променливи:

![Image not found](assets/chapter-4-complex-conditions-exam-problems-images/hotel-room/params.PNG)

Разглеждайки отново условието забелязваме, че основната ни логика зависи от това какъв **месец** ни се подава, като и от броя на **нощувките**.

Като цяло има различни подходи и начини да се направят въпросните проверки, но нека се спрем на основна условна конструкция `switch-case`, като в различните `case` блокове ще използваме съответно условни конструкции `if` и `if-else`.

Нека започнем с първата група месеци: **Май** и **Октомври**. За тези два месеца <strong>цената на престой ни е еднаква</strong> и за двата типа настаняване - в **студио** и в **апартамент**. Съответно ни остава само да направим вътрешна проверка спрямо <strong>броят нощувки</strong>, за да преизчислим ако се налага <strong>съответната цена</strong>.

![Image not found](assets/chapter-4-complex-conditions-exam-problems-images/hotel-room/switch-first-part.PNG)

За следващите месеци **логиката** и **изчисленията** ни ще са донякъде **идентични**. 

![Image not found](assets/chapter-4-complex-conditions-exam-problems-images/hotel-room/switch-second-part.PNG)

![Image not found](assets/chapter-4-complex-conditions-exam-problems-images/hotel-room/switch-third-part.PNG)

След като изчислим какви са съответните цени и крайна стойност за престоя нека да си извадим крайните изчисления в изходните ни **параметри** - `studioInfo` и `apartmentInfo`.

![Image not found](assets/chapter-4-complex-conditions-exam-problems-images/hotel-room/result.PNG)

#### 3. Показване на резултата

Накрая ни остава да покажем изчислените резултати на конзолата:

![Image not found](assets/chapter-4-complex-conditions-exam-problems-images/hotel-room/output.PNG)

### Тестване в Judge системата

Тествайте вашето решение тук: [https://judge.softuni.bg/Contests/Practice/Index/509#4](https://judge.softuni.bg/Contests/Practice/Index/509#4)
